Якщо ви гарячої літньої днини, коли й вітерець не шелесне, стомитесь у дорозі та присядете десь на горбку відпочити, то відразу вдихнете гіркувато-приємний освіжаючий дух деревію, що тут таки довкруж розсипав свої білі щитоподібні суцвіття на високих і міцних внизу брунатних стеблах. Коли ж помнете в долонях один такий щиток або потрете візерунчаті листки і глибоко вдихнете бальзамовий запах, то відчуєте, як стало вам легко, приємно, як прибувають сили. Ось ви вже й готові бадьоріше продовжувати свою путь. Ця багаторічна трав'яниста рослина надзвичайно поширена по всій Україні. Деревій можна знайти практично скрізь: у лісах і чагарниках, на галявинах і узліссях, на вкритих травою степових схилах і на високих берегах річок, у низинах і байраках, попід парканами і вздовж доріг, у лісосмугах і на сухих луках.